---
title: "Joker Face"
image: "posts/2024-11-10-joker-face.jpg"
---

Il film “Joker, Folie a deux”, instancabilmente sobissato da critiche e rimproveri di
aspettative deluse, ha il coraggio di turlupinare il pubblico e declamare in punta di
fioretto: Arthur Fleck è un grave malato mentale, senza redenzione né salvezza.
Arthur cresce nella deprivazione, nella violenza domestica legata al degrado della
condotta materna, senza ormeggi, senza un padre che incastri il quadro della sua
vita dentro una cornice simbolica di senso. Un unico appiglio identificatorio gli
regala (o lo relega in) un posto, che sa di destino, ed è condensato nelle parole
della madre: “Mia madre mi diceva sempre di sorridere e mettere una faccia felice.
Mi diceva che ho uno scopo: portare risate e gioia nel mondo”. “Happy” era il suo
soprannome, così tanto incarnato da produrre un sintomo bizzarro, la fragorosa e
iconica risata, pregna di angoscia, che testimonia l’incapacità del protagonista di
inserirsi nel discorso collettivo e di parteciparvi col giusto “flow”, a tempo
(paradigmatica è l’asincronia della risata del nostro, rispetto a quella scrosciante
della platea, durante uno spettacolo di stand-up comedy). Quando ridotto a oggetto
dell’Altro (del suo sguardo malevolo, della sua violenza ingiustificata) Arthur
subisce la penosa risata, effetto di una montata pulsionale che non può scaricarsi
altrimenti, mancando l’azione pacificante della parola nel ricucire gli squarci di
“reale” (l’impossibile a dirsi) con trame di senso, orizzonte del quale non vi è stato
dono da parte di una figura paterna, da lui cercata nella persona del Sig. Wayne e
del conduttore televisivo, che avrebbe potuto ritargliargli un posto nel mondo come
soggetto, non più appendice della madre. Il desiderio di Arthur, infatti, è quello di
essere amato, ma non nella declinazione nevrotica che prevede l’impegno
inconscio di scoprire cosa manchi all’ Altro per assumerne le sembianze ed,
eventualmente, sottrarsi sintomaticamente in un secondo tempo alimentando la
danza dei desideri insoddisfatti, bensì nell’accezione dell’essere visto, del non
essere abbandonato e rigettato dalla madre, dai colleghi, dalla società, come uno
scarto. Un altro aspetto peculiare è il corpo del protagonista, goffo, meccanico e
innaturale nei movimenti, come se, visibilmente mortificato, fosse paradossalmente
ingorgato da un eccesso energetico, un “godimento” non temperato e confinato alle
zone erogene (risultato di uscita dal complesso edipico, che prima interdice e poi
indirizza la libido).

Ecco ad un certo punto il giro di boa, e la speranza che si diffonde radiosa in chi
assiste alla storia: “Happy-felice”, l’epitaffio granitico della sua tragedia, lascia
spazio a “Joker-burlone”, nome proprio che ristabilisce una funzione attiva, dove la
risata può essere goduta in una rinnovata commedia e il non-senso cavalcato con
dissacrante ironia. Il corpo inizia a danzare, a fluire placidamente, ma con
fermezza, nello spazio. Arthur si sente visto: “per tutta la vita non ho mai saputo se
esistevo veramente, ma esisto. E le persone cominciano a notarlo”. “Joker” non è la
genesi dell’antagonista di Batman sulla scia del disvelamento di una personalità
autentica e primigenia, data una volta per tutte, che irrompe a discapito di un “Io”
fragile e accroccato, ma la costruzione di un sintomo che funziona, un “Sinthomo”
(concetto che Lacan elabora nel Seminario XXIII). Joker funziona, e, in “Folie a
deux”, tutti attendono e acclamano il ritorno di questa apparizione salvifica,
cavaliere del caos e demolitore di ipocrisie, simbolo di ascensione del disagio al
rango di vessillo della rivoluzione (personale, più che collettiva). La sua rinascita è,
in fin dei conti, la nostra. Nonostante gli sforzi di Harley Queen nell’alimentare
questo delirio, al quale compartecipa, tutto sfuma in un corpo vessato, stuprato,
degradato ad ammasso di carne dai secondini. Il trucco non tiene più, non regge le
aspettative della folla, e del pubblico pagante in sala. Delusione. Una delusione
necessaria, però, poiché vela quanto di perturbante c’è nella follia umana.
